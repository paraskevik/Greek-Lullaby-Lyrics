Καλογριά ν-εθέριζε σμιγάδι στο ρωγό του
Ώρες πολλές εθέριζε κι ώρες εκοιλοπόνα.
Βάνει δεμάτ’ ατού τη μια, δεμάτ' απού την άλλη
στη μέση μέσα εκάθισε χρυσό ν-υγιό ν' εκάνει.
Μες στη μποδιά τον τύλιξε, το μπαίρνει στη μασκάλη
κι επήρε την απόφαση να πάει να τον φουντάρει.
Στο δρόμο που επήγαινε, στο δρόμο που πηγαίνει
μια πέρδικα της απαντά, το λογ' αυτό της λέγει:
- Μωρή σκύλα, μωρ΄ άνομη, μωρή μαγαρισμένη
εγώ 'χω δεκαοκτώ πουλιά κι όλα θα τ’ αναθρέψω
κι εσ' έκανες χρυσό ν-υγιό και πας να τον φουντάρεις.
Εστάθηκε κι εξόμπλιασε της πέρδικας το λόγο
κι εμεταστράφη κι άλλαξε τη γνώμη της για φόνο.
Νάνι, να γίνεις γιόκα μου ψηλός σαν κυπαρίσσι
ν' απλώσουν τα κλωνάρια σου σ΄ Ανετολή και Δύση
κι όταν θα ζήσεις να γενείς κι άρματα θα σηκώνεις
τη μπέρδικα άμα σ΄ απαντά να μη ντηνε σκοτώνεις.
Η πέρδικα 'ν' η μάνα σου, εγώ 'μαι η αδερφή σου
κι αυτά τα περδικόπουλα είναι οι συγγενείς σου.
Κοιμήσου, π΄ όταν κοιμηθείς τρεις χώρες σου χαρίζω
τρεις χώρες και τρία χωριά, τρία μοναστήρια ξακουστά,
το Γαλατά στη μΠόλη μας, τη Χιο με τα καράβια,
τη Βενετιά την ξακουστή με τα μαργαριτάρια.
Μες στα χωριά να σεριανάς, στις χώρες να κοιμάσαι
και στα μοναστηράκια σου θα σπερνολειτουργάσαι.
