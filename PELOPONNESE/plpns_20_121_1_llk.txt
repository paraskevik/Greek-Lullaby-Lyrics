Κοιμάται το τριαντάφυλλο κοντά στη μαντσιουράνα, 
κοιμάται το παιδάκι μου με τη γλυκιά του μάνα. 
Κοιμάται το παιδάκι μου στην αργυρή του κούνια, 
στην αργυρή και στη χρυσή και στη μαλαματένια· 
κοιμήσου συ, παιδάκι, μου, κι εγώ σε ναναρίζω, 
κ’ εγώ την κούνια σου κουνώ, γλυκά να σε κοιμίζω· 
κοιμήσ’ άστρι, κοιμήσ’ αυγή, κοιμήσου, νιό φεγγάρι, 
κοιμήσου, κυρά θάλασσα, με το χρυσό σου ψάρι.                 
Μη χτυπάτε, μη βροντάτε, 
το παιδάκι μου κοιμάται· 
νάνι, νάνι, νάνι, νάνι, 
κι όπου το πονεί να γειάνει.                                                     
Κοιμάτ’ ο ήλιος στα βουνά και η πέρδικες στα πλάγια, 
κοιμάται το παιδάκι μου στ’ άσπρα του σεντονάκια. 
Κοιμάτ’ ο ύπνος στα βουνά και η πέρδικες στα δάση, 
κοιμάται το παιδάκι μου τον ύπνο να χορτάσει.                     
Κοιμήσου, χαϊδεμένο μου 
και μοσκαναθρεμμένο μου. 
Καλά σου ξυπνητούρια 
και στο γάμο σου κουλούρια.                                              
Κοιμήσου με την Παναγιά και με τον Αγιογιάννη, 
με τον αφέντη το Χριστό που τ’ ακλουθούν οι άγιοι. 
Άγιε μου Γιάννη, βλέπε το, Χριστέ μου, σκέπασέ το, 
και η Παναγιά στην εύρεση γλυκ’ αποκοίμισέ το· 
κοιμήσου, το παιδάκι μου, κ’ εγώ θα σε παντρέψω, 
και να σου δώσω και προικιά όσα κι αν ημπορέσω· 
κοιμήσου μέσ’ στην κούνια σου και μέσ’ στο πάπλωμά σου, 
μέσ’ στα βενέτικα πανιά που είναι το μάθημά σου· 
αν κοιμηθείς και ημερωθείς, εγώ να σου χαρίσω 
τρεις χώρες και τρία χωριά και τρία μοναστήρια· 
στη μια χώρα να γεύεσαι, στην άλλη να κοιμάσαι, 
και στην Κωσταντινόπολη να πάς να λειτουργάσαι.             

 
