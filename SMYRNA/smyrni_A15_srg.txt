Κοιμήσου και παράγγειλα παπούτσια στον τσαγκάρη
να σου τα κάμει κόκκινα κι ούλο μαργαριτάρι.
Κοιμήσου και παράγγειλα στην Πόλη τα προικιά σου
στη Βενετιά τα ρούχα σου και τα διαμαντικά σου.
Κοιμήσου που ν' αναθρεφείς με μάνα και με κύρη
και με γαμπρό πραματευτή και μ' αδελφό βεζίρη.
Κοιμήσου, χαϊδεμένο μου, κι η μοίρα σου δουλεύει
και το καλό σου ριζικό σου κουβαλεί και φέρνει.
Να κοιμηθείς, χαρίζω σου τη Χιο με τη μαστίχα
και την Κωνσταντινούπολη με ούλα τση τα σπίτια.
Νάνι που το νταντεύανε τρεις αδερφές κι η μάνα
και πάλι δεν του φτάξανε κι ηπήρανε και ντάντα.
Ντάντα μου κούνα το παιδί, κούνα και κοίμισέ το
κι α σου γυρέψει και βυζί σκύψε και βύζαξέ το.
Κοιμήσου, χαϊδεμένο μου, κι εγώ σε ναναρίζω
Κι εγώ την κούνια σου κουνώ ώσπου να σε κοιμίσω.
Έλα ύπνε και πάρε το να πα να το κοιμίσεις
στης Παναγιάς τα γόνατα να πα να μου τ’ αφήσεις.
Ο ύπνος θρέφει τα μικρά κι ἡ γεια τα μεγαλώνει
κι η αγρυπνιά μου τα χαλά και δε μου τα μερώνει.
Κοιμάται το να μου παιδί, τ' άλλο μου κλωναράκι
και το μαστραπαδάκι μου με τ' αργυρό χεράκι.
Κοιμάται το ψιλό πανί που 'φαίνεται στην Πόλη
κάνει ο Δεσπότης αλλαγή κι ο Πίσκοτας φελόνι.
Νάνι, που του χαρίζανε της Σμύρνης τα περβόλια
και γέμισαν οι κόρφοι του τριαντάφυλλα και ρόδα.
Κοιμάται και μερώνεται, ξυπνά και μεγαλώνει
και τση μανούλας η ευκή απ' ούλα το γλιτώνει.
Έλα, ύπνε, ύπνωσέ του
έλα γλυκοκοίμισέ το
νάνι, νάνι και κουνάνι
κι όπου το πονεί να γιάνει.
Ύπνε μου, καλοΰπνε μου και καλομερωτή μου
όπου μερώνεις τα παιδιά, μέρωσε το παιδί μου.
Νάνι το χαϊδεμένο μου
το μοσχοαναθρεμμένο μου.
